---
layout: post
title: Technikum informatyczne - czy warto?
author: Radek
categories: html css strony-www
excerpt: Wybór odpowiedniej szkoły średniej to trudny wybór. Może technikum informatyczne?
comments: true
img-thumb: 2017-06-23.png
---

Koniec roku szkolnego 2016/2017 to ważny dzień dla wielu osób, przede wszystkim dla uczniów. Wreszcie chwila odpoczynku od pracy domowej, porannego wstawania do szkoły, marudzenia nauczycieli na wyniki w nauce i tak dalej... W zależności od etapu edukacyjnego, w pewnym momencie tego wspaniałego, wolnego czasu rodzą się wątpliwości. **Co dalej?**

Te pytanie zada sobie wiele osób, zarówno maturzyści, gimnazjaliści, jak i za pewien czas absolwenci szkół podstawowych. Pamiętam jak sam stałem przed wyborem szkoły średniej i nie było to łatwe zadanie. Cytując klasyka:

>Co za ponury absurd... Żeby o życiu decydować za młodu, kiedy jest się kretynem?

Będąc jeszcze w gimnazjum zdawałem sobie sprawę, że gdziekolwiek nie pójdę, będzie trudno - wszak to kolejny poziom nauczania, coś co pozwoli mi zdobyć nową wiedzę. Ostatecznie wybór padł na technikum informatyczne w mieście położonym nieopodal obok mojej rodzinnej miejscowości. Byłem przerażony tym faktem: *co jeżeli nie podołam z matematyką, może przedmioty zawodowe będą mnie nie interesowały, albo nie zdam do kolejnej klasy*? Takie uczucia, mimo że są cykliczne (chociażby przed maturą czy innym, ważnym wydarzeniem w życiu) są bardzo szczere. Udało mi się jednak przebrnąć przez ostatnie cztery lata całkiem gładko i uważam, że technikum było bardzo dobrym wyborem. Wpis ten można potraktować jako formę bazy wiedzy o technikum, postaram się odpowiedzieć na najczęściej pojawiające się pytania.

### Technikum jako szkoła średnia

Technikum informatyczne pozwala na zdobycie tytułu technika informatyka, na którego (na dzień dzisiejszy) składają się trzy kwalifikacje:

- E.12: Montaż i eksploatacja komputerów osobistych oraz urządzeń peryferyjnych,
- E.13: Projektowanie lokalnych sieci komputerowych oraz administrowanie sieciami,
- E.14: Tworzenie aplikacji internetowych i baz danych oraz administrowanie bazami.

W moim przypadku do egzaminu z kwalifikacji przystępowaliśmy co roku, od drugiej klasy pod koniec roku szkolnego (poza czwartą klasą, gdzie egzamin odbył się w ~styczniu 2017 ze względu na matury). Egzamin teoretyczny składa się z 40 pytań, który rozwiązuje się w ciągu godziny, natomiast egzamin praktyczny jest zbiorem zadań, które należy wykonać przez 150 minut dostępnego czasu. Rzecz jasna osoby posiadające różnego rodzaju zaświadczenia uzyskują dodatkowe minuty. Stąd też pierwsze pytanie: **Czy egzaminy z kwalifikacji są trudne?** Odpowiedź brzmi: _**Nie, są łatwe!**_ Egzaminy teoretyczne jesteśmy w stanie zdać (próg to 50%, czyli dwadzieścia poprawnych odpowiedzi) bez bycia uczniem technikum informatycznego. Nie chcę jednak naprowadzić kogoś na złą drogę: w takim przypadku należy trochę się interesować *kompami i netem*, aby wszystko przebiegło pomyślnie. Z praktyką, gdzie próg zdania egzaminu to 75% jest już trudniej, a szczególnie z E.13 oraz E.14. Tutaj musimy posiadać wiedzę, która jest przekazywana na lekcjach, ale w razie potrzeby jest również dostępna w sieci. Czy jest zatem o co się martwić? Osobiście myślę że dużo zależy od sposobu nauki, a że mój był całkiem skuteczny, to też nie byłem w jakiś sposób przerażony egzaminami.

Należy wspomnieć o tym, że technikum jest szkołą czteroletnią (wkrótce edukacja będzie trwała rok dłużej). Pierwszy rok nauki jest trudny ze względu na dużą ilość przedmiotów. Inaczej jest w liceum, gdzie nie ma zajęć zawodowych. Dalsze klasy są całkiem łatwe, szczególnie jeżeli lubimy wszystko co jest związane z IT.  W moim przypadku uczenie się okazało się być ciekawym zajęciem, co poskutkowało pierwszym czerwonym paskiem na świadectwie po 12 latach nauki. **Czy zatem naprawdę w technikum jest tak trudno?** _**Nie, o ile będziesz uważnie słuchał(a) na lekcjach i od czasu do czasu robił(a) notatki.**_

**A matematyka? Jestem z niej bardzo słaby(a)!** Też tak miałem, ale po pierwszych sprawdzianach okazało się, że mam całkiem niezłe oceny. Strach związany z byciem kulawym z tej kwestii zrobił swoje. :D _**Matematyka wymaga uwagi niezależnie od wybranej szkoły, więc warto się z niej uczyć**_. Zdaję sobie jednak sprawę, że nie każdy nauczyciel może wystarczająco wyczerpać lub wytłumaczyć temat z tej dziedziny. Co wtedy? No cóż - np.: w przypadku matematyki sięgałem do nieśmiertelnego Matemaksa, który pozwolił mi na unormowanie mojej wiedzy. Tak robiłem z niemal każdym przedmiotem, w którym nie czułem się pewnie lub chciałem wiedzieć po prostu więcej. Wystarczy odpowiednio szukać i poświęcić chwilę czasu na zagłębienie się w problem.

### Wiedza związana z IT a technikum

Technikum z reguły nie daje szansy wyłącznie na zdobycie tytułu technika informatyka. W moim przypadku możliwości było kilka, na przykład działająca całkiem sprawnie akademia CISCO, gdzie można było poszerzać wiedzę z m.in. sieci komputerowych. Za całością stały certyfikaty, które doskonale nadają się jako wpis do CV. Problem z certyfikatami i kwalifikacjami zaczyna się jednak w momencie rozmów o pracę, a nawet podczas zwykłych pogadanek. W teorii mamy zdaną kwalifikację (jako przykład weźmy kwalifikację e.14), a w praktyce nie jesteśmy w stanie powiedzieć, jak wygląda znacznik PHP. Dlatego też uważam, że to, co oferuje nam każda szkoła średnia to podstawa do działania dalej. Zatem **czy da się podjąć pracę bezpośrednio po technikum?** _**Owszem, ale miej na uwadze, że na posadę czeka conajmniej 30 osób.**_ Zakres wiedzy, jaką otrzymujemy jest spory, ale dotyczy on kwalifikacji, a nie rynku pracy.

Zauważyłem również, że technikum w dużej skali dla wielu osób ma wiązać się z programowaniem. To duża bujda. Technikum w pewnym stopniu rozwija ucznia we wszystkich praktycznych kierunkach (czyli hardware & software, sieci komputerowe, projektowanie stron, bazy danych etc.), więc miejsca na programowanie nie ma zbyt dużo, jeżeli ktoś na to liczy. Nie trzeba znać również języków programowania, ponieważ wszystko wyjaśnia się w trakcie lekcji. Osobiście przyszłym maturzystom zazdroszczę możliwości wyboru Pythona na egzaminie dojrzałości, nie miałem z nim do czynienia, ale uważam że jest bardzo ciekawym językiem z dużymi możliwościami (podobno boty napisane w tym języku potrafią rozwiązywać jakieś zagadki ;)).

Jak już wspomniałem, szkoła średnia to podstawa do działania dalej. W liceum jest to z pewnością utrudnione, ponieważ nie ma jako tako punktu, o który można byłoby się zaczepić. Technikum porusza wiele aspektów z informatyki, co pozwala na ukierunkowanie się lub chociaż zainteresowanie się jednym z tematów. Pragnę podkreślić, że materiałów do nauki jest bardzo dużo. Oczywistym jest, że nie można być dobrym administratorem sieciowym oraz programistą języków niskopoziomowych za jednym zamachem, a już na pewno nie po samym technikum. Uzyskana tam wiedza jest często potrzebna, ale to wyłącznie czubek góry lodowej. Nauka poza szkołą z pewnością pozwoli na rozwinięcie swoich umiejętności w danym kierunku.  Stąd też **nie traktowałbym technikum jako miejsca, gdzie idzie się po zawód, a bardziej jako wybór**, który pozwala określić się dokładniej w stosunku do innych osób, które nie wybrały tego typu szkoły. W moim wypadku tak właśnie było - wybrałem technikum, ponieważ lubię informatykę jako całość i myślę, że gdybym ukończył liceum to raczej nie byłoby mnie tutaj.

### Popularne wątpliwości co do technikum

Często trafiam na opinie, jakoby trwające rok dłużej technikum to rok w plecy. Teraz, gdy już mam za sobą ten etap edukacji jestem w stanie skonfrontować się z tym problemem. Zanim wybierze się rodzaj szkoły, do jakiej będzie się chodzić, należy mieć na uwadze to,  że niekoniecznie przyszłość będzie wiązała się z obranym kierunkiem szkoły średniej. Mam znajomych, którzy zrezygnowali ze studiów, ponieważ nie podobał im się ich wybór. Czyż nie są rok w “plecy”? Ta dziura w postaci roku nauki na studiach została w moim przypadku zastąpiona klasą maturalną. Pozwoliło mi to na solidne zastanowienie się nad przyszłością, załapałem jak wygląda kwestia studiowania (mam znajomych,  którzy w tym roku zaczęli ten okres swojego edukacji) i miałem czas na spokojniejsze przygotowanie do matury. Rok dłużej w edukacji będzie również dobry dla osób, które już mają obrany kierunek studiów (a to się prawdopodobnie zmieni) i chcą solidnie napisać maturę. Jak było w moim przypadku? No cóż, jak dla mnie zawsze można było lepiej coś zrobić, a technikum pozwoliło mi to wypełnić, przynajmniej w jakimś stopniu.

Nie chcę jednak idealizować technikum. Dla kilku osób z mojej klasy było ono również nietrafionym wyborem. Jest na to rozwiązanie: jeżeli w miarę wcześnie zrozumiemy, że to nie jest to, gdzie się spełniamy, można zmienić szkołę. Tak też zrobiły osoby z mojej klasy. Dodatkowo, o czym już wspominałem,  pierwszy rok jest trudny. Egzaminy potrafią wywierać presję na niektórych, dodatkowo czasami wiedzę było bardzo trudno przyswoić (w moim przypadku to był m.in. *routing* z kwalifikacji E.13).

Kiedy stawiałem pierwsze kroki w nowej szkole, nie wiedziałem za dużo na temat technikum, zarówno tego w szkole, jak i ogółem. Wyobrażałem je sobie jako miejsce raczej nieprzyjemne. Nie znałem wielu osób, co również miało wpływ na taką opinię. Wbrew pozorom, jak często powtarza mój znany imiennik: nic bardziej mylnego. Jakiś czas po rozpoczęciu nauki poznałem wiele osób, a technikum okazało się super miejscem, gdzie mogę wymienić się poglądami z innymi niemal o każdej branży.

### Podsumowanie

Klasa składająca się z trzydziestu trzech osób gdzie tylko jedna osoba jest dziewczyną (tak było u mnie) może wydawać się przerażająca - ale tak naprawdę to grupa ludzi o wielu pasjach, zainteresowaniach, poglądach. **Technikum to nie same bydlaki.** Jeżeli macie podobne przeczucia, a jesteście właśnie przed takim wyborem, to nie ma się o co martwić. W razie czego zakładka “Kontakt” jest w menu. :) Po czterech latach nauki w technikum mogę szczerze napisać: nie żałuję. To był bardzo dobrze spędzony czas.

Może macie jakieś pytania odnośnie technikum? Chętnie odpowiem w komentarzu. Tymczasem wszystkim uczniom życzę spokojnych wakacji oraz rozsądnych decyzji!
