---
layout: post
title: Jak oddać krew?
author: Radek
categories: offtop
excerpt: Pora wstać od komputera :)
comments: true
img-thumb: 2018-01-19.png
---
Czasami należy się wyrwać od komputera, wszak nie jesteśmy robotami. Poza pracą w sieci, warto również pracować poza nią - niekoniecznie poprzez ratowanie świata od wielkiej zagłady, ale w miarę swoich możliwości. Dlatego też dzisiaj temat totalnie nie poświęcony stronom: **oddawanie krwi**.

Nie jest to nic szczególnie trudnego, co postaram udowodnić za chwilę. Niemniej kiedy po raz pierwszy przychodziłem do Regionalnego Centrum Krwi i Krwiodawstwa (dalej: RCKiK) miałem kilka wątpliwości. Chciałbym tym wpisem rozwiać kilka z nich.

Sam osobiście oddałem krew już dziesięciokrotnie. Za każdym razem procedura jest identyczna i od momentu wejścia do ośrodka aż do jego opuszczenia mija nie dłużej niż godzina (jeżeli zdecydujemy oddać się krew pełną). Nie jest to zatem czynność która wymaga dużego poświęcenia, a mimo to niesie za sobą wielkie możliwości dla innych. Moje doświadczenia opieram na RCKiK położonym w Lublinie, niewykluczone że w innych ośrodkach procedura może wyglądać inaczej. Ponadto: pisząc o oddawaniu krwi mam na myśli również donacje z postaci płytek lub osocza.

### Proces oddawania krwi

Przed podjęciem decyzji o oddaniu krwi ważne jest aby dobrze się wyspać, zjeść śniadanie oraz zrezygnować z alkoholu na kilka dni przed donacją.

Zanim wejdziemy do ośrodka, konieczne jest założenie obuwia ochronnego. Następnie kierujemy się do punktu rejestracji, aby zameldować się jako chętny do donacji. Możemy się zgłosić jako oddający:
- krew,
- płytki krwi,
- osocze.

Najkrótsza wizyta będzie związana z oddaniem krwi, najdłuższa natomiast - z oddanie płytek (chociaż osocze trwa podobnie długo). Proces rejestracji wygląda tak samo w każdym z przypadków. Przed wydaniem dokumentów dot. oddania krwi należy się wylegitymować poprzez dowód osobisty lub prawo jazdy.

Po przejściu przez pierwszy etap rejestracji otrzymujemy ankietę oraz oświadczenie dot. potwierdzającą że krew nadaje się do dalszego użytku.

Ankieta zawiera pytania odnośnie odbytych ostatnio chorób oraz m.in. ostatnich wizyt u stomatologa. Bardzo ważne jest jej dokładne przeczytanie, ponieważ będzie to podstawą do dalszego etapu donacji. Po uzupełnieniu ankiety lądujemy na fotelu, gdzie przebadana będzie nasza krew. Jeżeli jest to pierwsza donacja, krew będzie pobierana dożylnie. Następne wizyty mogą być mniej lub bardziej bolesne (spotkałem się z różnymi opiniami), ponieważ przez okres sześciu miesięcy krew jest pobierana z palca. **Jeżeli będzie to wkłucie dożylne, warto wybrać rękę która jest naszą główną. Dzięki temu nie będzie ona tak obciążona, jak ta z której pobrano krew**.

Niezależnie od wyników badania krwi przechodzimy do gabinetu lekarza. Jego zadaniem będzie m.in. pomiar tętna, zbadanie wagi oraz temperatury naszego ciała. Ponadto będą nas czekały pytania odnośnie uzupełnionej ankiety. Jeżeli wszystko będzie w porządku, czekać nas będzie jeden z ostatnich kroków, czyli zjedzenie (oraz z reguły) czegoś słodkiego.

Następnie udajemy się do sali gdzie dokonujemy donacji. Przed wejściem mamy obowiązek umyć przedramię (z którego będzie pobierana krew) oraz założyć jednorazowy fartuch ochronny.

Sam proces oddania krwi nie trwa zbyt długo, jest to około 10 minut. Oddanie płytek oraz krwi wymaga zdecydowanie więcej czasu (jest to mniej więcej godzina). Przez czas trwania donacji leżymy na fotelach. Po zakończeniu całego procesu należy spędzić chwilę na fotelu - wszak nie chcemy wywinąć orła na chwilę po wstaniu. :)

Pora na najprzyjemniejszą część - otrzymanie czekolad. Z reguły jest ich kilka rodzajów: orzechowe, mleczne, gorzkie.

Możemy również otrzymać zwolnienie z pracy lub szkoły. W RCKiK Lublinie otrzymuje się takie w punkcie rejestracji, po donacji. Zwolnienie obowiązuje przez cały dzień oddania krwi.

Ponowne oddanie krwi możemy powtórzyć po okresie minimum dwóch miesięcy. Niemniej uważam taki okres za nieco krótki i osobiście polecam chociaż co trzy miesiące. Równie dobrze możemy chodzić co rok - wszak chodzi o gest.

### Powikłania związane z donacją

Warto wspomnieć o ewentualnych problemach jakie mogą nas spotkać po donacji. Przede wszystkim możemy odczuwać **większe zmęczenie**. To całkiem powszechna sprawa, ale wcale nie dziwna. 450ml krwi to bardzo dużo i przez dzień(lub dwa-trzy) rzeczywiście możemy czuć osłabienie. Osobiście nie mam z tym większych problemów, ale warto się oszczędzać po donacji i nie podejmować cięższych prac fizycznych.

Podczas oddawania krwi może okazać się, że możemy zasłabnąć. To również naturalne. Nie ma się jednak czego obawiać - cała akcja jest natychmiast przerwana i w ciągu chwili pojawia się pomoc.

Zdarzają się również sytuacje gdzie igła może wysunąć się z żyły. Widok jest bardzo nieciekawy oraz towarzyszy mu dużo krwi. Wtedy donacja jest również przerwana.

Czy należy się bać? Uważam że nie. Dwie ostatnie sytuacje są naprawdę bardzo rzadko spotykane. Trzeba mieć po prostu bardzo dużego pecha. :)

### Honorowy oraz Zasłużony Honorowego Dawca Krwi oraz przywileje

To również bardzo ważna kwestia. Mianowicie: **Honorowy Dawca Krwi nie jest Zasłużonym  Honorowym Dawcą Krwi**!

Honorowy Dawca Krwi to osoba, która conajmniej raz złożyła donację. Zasłużony Dawca Krwi natomiast to tytuł przyznawany po oddaniu pewnej ilość krwi(lub jej składników). Zasłużony Honorowy Dawca dzieli na stopnie:

1. I stopień Zasłużonego Honorowego Dawcy Krwi - po oddaniu 5l (kobieta) lub 6l (mężczyzna) krwi lub jej składników,
2. II stopień Zasłużonego Honorowego Dawcy Krwi - po oddaniu 10l (kobieta) lub 12l (mężczyzna) krwi lub jej składników,
3. III stopień Zasłużonego Honorowego Dawcy Krwi - po oddaniu 15l (kobieta) lub 18l (mężczyzna) krwi lub jej składników.

Łatwo zatem obliczyć że pierwszy stopień wymaga co najmniej 14 pełnych donacji. Wraz z tytułem otrzymujemy różne przywileje, m.in. darmowy przejazd komunikacją miejską oraz brak obowiązku oczekiwania w kolejce do przyjęcia przez lekarza.

Ponadto istnieje projekt - nazywa się [Dawcom w Darze](http://www.dawcomwdarze.pl/). Dzięki niemu osoby które oddają krew mogą skorzystać z różnych usług po niższej cenie.

Możemy również spotkać się na program lojalnościowy - **Każda kropla jest cenna**. Po oddaniu donacji zbieramy krople krwi, które możemy wymienić na różne przedmioty, m.in. kubki, ogrzewacze do rąk czy krokomierz.

Istnieje również takie coś jak **krewkarta**. Jest ona dokumentem (ważnym wraz z np.: dowodem osobistym) świadczącym o rodzaju naszej krwi. Jej wyrobienie jest bezpłatne i nie trwa dłużej niż jedna wizyta w punkcie. O szczegóły warto zapytać w lokalnym punkcie, ponieważ taka karta potrafi uratować nam życie.

### Podsumowanie

Uważam że oddanie krwi to nic wielkiego - nie jest to niesamowity wyczyn, który natychmiast zmieni świat. Osobiście gorąco zachęcam wszystkich do odwiedzenia lokalnego punktu gdzie można oddać krew. To nic trudnego, a...

> pierwszy krok nigdy nie był tak łatwy.

Pomagajmy zatem - wszak mamy to we krwi. :)

Warto również odwiedzić te strony:

- [Szczegółowe informacje dot. oddania krwi](https://krwiodawcy.org/)
- [Strona RCKiK Lublin](http://www.rckik.lublin.pl/)
- [Dawcom w darze](http://www.dawcomwdarze.pl/)
